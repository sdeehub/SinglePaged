---
title: "garden"
bg: blue
color: white
fa-icon: flag-checkered
icon: https://res.cloudinary.com/sdees-reallife/image/upload/c_fill,h_220,w_220,r_max/v1545223489/khai-sze-ong-308080-unsplash.png
---
# กลับบ้านครั้งนี้

พวกเรากลับมาที่นี่ด้วยความรู้สึกหลายๆ อย่างที่ปนๆ กัน แต่สิ่งแรกเมื่อรู้ว่าต้องกลับบ้าน นั่นคือพวกเราต้องย้ายไปด้วยกัน เพราะถ้าใครสักคนในพวกเราต้องแยกออกเป็นแค่ 'ฉัน' - เราก็ไม่รู้แน่เหมือนกันว่าจะทำให้ 'ฉัน' อยู่ต่อไปได้ยังไง เมื่อ 'เธอ' ที่มองจากข้างนอกเข้ามาคงบอกว่าก็สบายๆ อยู่ได้สิ จะมีอะไร? แต่ใครจะรู้ว่าข้างในตอนนี้ 'ฉัน' ถ้าไปอยู่ที่ไหนก็ต้องการให้มี 'พวกเรา' พวกเรามาอยู่ด้วยกัน

แล้วพวกเราทุกคนก็กลับมาถึงที่นี่ บ้านที่พวกเรากลับมาพร้อมกับพิซซ่า ปิ้งย่าง และสุกี้ พวกเรากลับมาเปลี่ยนแปลง รื้อฟื้นความรู้สึกดีๆ และในบางทีนั่นก็หมายความว่าพวกเรากลับมาพร้อมกับความวุ่นวายและเสียงดัง อีกอย่างคือพวกเรากลับมาพร้อมด้วยความหวัง พวกเรากลับมาพร้อมกับการหว่านเมล็ดพันธุ์เหล่านั้นลงไป อีกครั้ง และอีกครั้ง และไม่ว่าจะอีกกี่ครั้ง พวกเรากลับมาเมื่อถึงเวลาที่จะต้องมีการเจริญเติบโตต่อไป

ส่วนเรื่องของปู่ - ปู่มาที่นี่โดยที่ไม่รู้เรื่องราวอะไร เพราะปู่ยังเด็กมากเกินกว่าที่จะรับรู้ความฝันของปู่ของปู่ว่าตรงนั้นปู่ของปู่ฝันเห็นอะไร ไม่ใช่แค่ทุ่งกว้างว่างเปล่า ไม่ใช่แค่ลมที่พัดให้ยอดปอไหว ไม่ใช่แค่ใต้ต้นก้ามปูใหญ่และร่องน้ำที่เหือดแห้งไปเหลือไว้แต่ร่องรอยแค่ลางๆ แต่ปู่ของปู่คงเห็นอะไรสักอย่าง หรือหลายๆ อย่าง หรืออาจจะเห็นทุกอย่าง ก็ใครล่ะจะไปรู้

ความฝันมักเป็นสิ่งมหัศจรรย์แบบนี้เสมอๆ กว่าที่พวกเราจะเห็นความฝันของปู่ของปู่ ในตอนที่ใครสักคนที่บอกว่ารู้ ก็บอกแค่ว่าตรงนั้นจะมีบ้านสวยสักหลัง และที่หลังบ้านก็จะมีต้นฝรั่งปลูกไว้ด้วย แต่นั่นก็แค่ ใช่ ... นั่นน่าจะเป็นแค่จุดเริ่มต้นของความฝัน หรืออาจจะเป็นอะไรแค่ตัดรำคาญของปู่ของปู่ก็เป็นได้ เพราะตอนนั้นปู่คงทำหน้าที่บอกให้รู้ว่าร้อนมากแล้วไม่ไหว พวกเราจะกลับกันได้แล้วหรือยังล่ะครับในตอนนี้

ก็เพราะแบบนี้ ที่นับตั้งแต่วันมหัศจรรย์ของปู่ของปู่ในตอนนั้น การได้เห็นเข้าไปในความฝัน ต้นก้ามปูใหญ่คงบอกอะไรกับปู่ของปู่ไว้ บางทีผีเสื้อตัวนั้นอาจจะยังคงอยู่ที่นั่น หรือยอดปอที่ปลิ้วไหวอยู่ไกลๆ อาจกำลังรับรู้ความลับอะไรๆ ที่มากับสายลม ทั้งหมดคงเป็นความหวังของปู่ของปู่ที่ถึงจะไม่รู้ว่าจะเอาน้ำมาจากไหน แต่เหงื่อและน้ำที่เอ่ออยู่ในตาก็ทำให้ปู่ของปู่รับรู้แล้วว่า พื้นดินตรงนี้คือที่ๆ สำหรับปลูกความฝันเพื่อพวกเราทุกๆ คน
