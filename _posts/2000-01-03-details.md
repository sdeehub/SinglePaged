---
title: "suan"
bg: orange
color: white
fa-icon: check
icon: https://res.cloudinary.com/sdees-reallife/image/upload/c_fill,h_220,w_220,r_max/v1545224577/rawpixel-611124-unsplash.png
---
# เรื่องของพวกเราเริ่มกันที่นี่

ที่สวนของปู่ของปู่นั้นเริ่มมีต้นกล้วยที่ปลูกลงตรงนี้ และจากต้นกล้วยตรงที่ปู่ของปู่ชี้ ถึงตอนนี้ก็ได้กลายเป็นกอกล้วยกอใหญ่อยู่ตรงนั้น จากกอกล้วยใหญ่พวกนั้นก็ได้กลายเป็นขนมกล้วยมากมาย ให้พวกเราได้ทานกันมาได้ถึงทุกวันนี้ เรื่องแบบนี้คือความฝัน ความฝันที่พวกเราไม่ได้เห็น แต่เป็นเพียงความจริงที่พวกเราได้เกิดมาพบเจอ - บ้าน 'เธอ' อยู่ที่ไหน? พวกเราชี้ไปที่สวนของปู่ของปู่

ส่วนบ้านของพวกเรา บางคนบอกว่าเท่ารูหนู - แต่ 'ฉัน' ว่านั่นก็น่าจะเหมาะและเข้ากับพวกเรา 3 คนได้เป็นอย่างดี พ่อเริ่มซักผ้าทุกเช้า แม่เข้าไปทำงานที่แบงค์ ที่นี่มีแค่สวนจิ๋วๆ อยู่ที่ตรงระเบียง ระเบียงเล็กๆ ที่พ่อกวาดซะเกลี้ยง พวกเราจัดสวนและปลูกต้นไม้กันตรงนั้น ส่วนข้างล่างมีบ้านและสวนของปู่ของปู่ให้พวกเราได้มาเดินเล่น ให้พวกเราได้มาตากผ้า ให้พวกเราได้มานั่งทานข้าว ให้พวกเราได้มามีความรู้สึกเหมือนว่ากระรอกพวกนี้มาชวนพวกเราออกไปวิ่งเล่น

แล้วห้องก็ขยายออกไป แล้วงานของพ่อก็ขยายออกตาม แล้วพวกเรา 3 ก็เพิ่มเป็น 4 แล้วจู่ๆ ก็มีสึนามิ - ทุกอย่างดำมืดในหัวใจ ที่จำได้คือพ่อเริ่มเปลี่ยนไป เดินทางไกล จากบ้านไปครั้งละหลายๆ วัน ไม่รู้ว่าความฝันที่พ่อออกไล่ตามคืออะไร ไม่รู้ว่าเวลาที่พวกเรารอคอยให้พ่อกลับมา แล้วพ่อไปอยู่ที่ไหน จริงๆ แล้วพ่ออาจจะแค่ไม่ได้ไปไหนไกล จริงๆ แล้วอะไรๆ ก็คืออะไรๆ หรือไม่ใช่อะไรๆ แต่ทำไมแค่เรื่องเล่าง่ายๆ ก็ยังฟังดูสับสนและวุ่นวายได้ดีจังเลย

วันที่พ่อกลับมาจากเดินทางไกล พวกเราร้องไห้ พวกเราไปรอพ่อกันที่บ้านสวนของปู่ของปู่ ไม่รู้ล่ะ แต่ว่าสุดท้ายพ่อก็ร้องไห้ ต้นไม้ก็อาจจะร้องไห้ด้วยนะ ต้นบัวสวรรค์ที่ไม่เคยออกดอกต้นนั้นไงล่ะ ใช่! อยู่ๆ ก็ออกดอกมาซะแบบนั้น แล้วเรื่องที่เหลือจากนั้นก็พล่าเบลอ มีแค่เพลงกล่อมเด็ก มีก็แค่นกและมด 2 หนวดตัวเล็กๆ ที่อยู่เป็นเพื่อนเล่นกติกาจราจรกับพวกเรา ก็เท่านั้น อาจจะมีเดินทางไกลบ้างที่เป็นความสนุกที่เก็บไว้เล่ากันอีกตอน

จำไม่ได้ว่านานแค่ไหน สวนของปู่ของปู่ก็คือสวน ส่วนพ่อไม่ได้จัดสวนก็เลยลงมือจัดบ้าน:
- นี่คือจัดบ้านแบบที่ 1
- ตามมาด้วยจัดบ้านแบบที่ 2
- ตามมาด้วยจัดบ้านอีกหลายๆ แบบ
ทุกครั้งพ่อก็จะรู้สึกว่าบ้านของพวกเราสวยขึ้น แต่พวกเราแค่ต้องการบ้านที่มีพ่ออยู่ด้วยตลอดกาล ก็แค่นั้นเอง
