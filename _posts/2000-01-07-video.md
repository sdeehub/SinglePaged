---
title: "poou"
bg: turquoise
color: white
fa-icon: youtube-play
icon: https://res.cloudinary.com/sdees-reallife/image/upload/c_fill,h_220,w_220,r_max/v1545220367/elena-koycheva-774495-unsplash.png
---
# พวกเราอยู่ในสวนตามที่ฝัน

วันนี้สวนของปู่ของปู่มีต้นกล้าบัวสวรรค์เพาะไว้หลายสิบต้น วันนี้สวนของปู่ของปู่มีลีลาวดีปักชำอยู่เกือบสิบต้น วันนี้สวนของปู่ของปู่มีชวนชมต้นเล็กๆ ที่เริ่มโตออกดอกสวยๆ อยู่หลายต้น สับปะรดสีก็มี แล้วสำหรับบ่อเต่าเราก็เอากลับมาทำเป็นโอ่งเลี้ยงปลา ปลูกอเมซอนที่เพิ่งจะออกดอกขาวๆ มาให้ทุกๆ คนได้ชื่นใจ แม่เคยอยากให้มีซุ้มอัญชัน แต่ทุกวันนี้ก็พอใช้ได้เหมือนกันนะ เพราะอัญชัน 2 กอก็พาดถึงกัน มีดอกให้เก็บกันได้อยู่ทุกบ่อยๆ

ส่วนพ่อค่อยๆ ฝึกการนั่งหลับตา ในนั้นพ่อคงเริ่มมีความฝัน กลับมาตั้งศูนย์กันอีกครั้งและอีกหลายๆ ครั้งอย่างสม่ำเสมอ ในฝันของพ่อมีพวกเรานั่งอยู่ในสวนตามที่ฝันนั้น แม่นั่งนำกลุ่มทำกิจกรรม พวกเรานั่งประจำในมุมที่เป็นส่วนตัวของพวกเรา มีเปียโนตั้งอยู่ตรงมุมนั้น มีม้านั่งตั้งอยู่ตรงมุมโน้น มีโอ่งสำหรับปลาตัวเล็กๆ และก็มีบ่อสำหรับปลาตัวใหญ่ๆ ตัวอาคารพ่อทำให้ยกพื้นสูงไว้ เพราะพื้นที่โล่งข้างล่างจะได้โปร่งสบาย ส่วนพื้นที่ข้างบนจะได้เป็นสัดส่วนสำหรับการเรียนนวดไทย

สวนของปู่ของปู่ยังอยู่ใกล้ๆ ส่วนสวนของพ่อก็ได้แบ่งเอาต้นไม้มาปลูกไว้เหมือนกัน นกเขาบินมากินข้าวที่สวนของปู่ของปู่เกือบทุกวัน แต่ถ้าวันไหนอยากจะเปลี่ยนบรรยากาศ นกเขาพวกนี้ก็จะบินแวะเข้ามาลงเดินเล่นที่ลานโล่งในสวนของพ่อบ้างเป็นบางที นกเขาพวกนี้เป็นเพื่อนของพวกเรา กางเขนก็ด้วย แล้วก็ผีเสื้อด้วยนะ

บางทีทั้งหมดนี้น่าจะเป็นสิ่งที่ปู่ของปู่ของวกเราน่าจะเคยได้เห็นในความฝัน และบางทีนั่นอาจจะเป็นผีเสื้อลูกหลานของปู่ของปู่ผีเสื้อเหมือนกันที่แวะมาเล่าความฝันให้พวกเราได้ฟัง เวลาที่บินผ่านมาตามสายลม ก้ามปูใหญ่ก็ยังคงออกดอกและขยายกิ่งก้านออกไปด้วยนะ ถ้าหากว่า 'เธอ' จะสงสัยและคิดถึงในตอนที่ปู่ได้มาเห็นตอนที่ต้นปอยังปลิ้วไป-มาในวันนั้น

หลับตาแล้วให้สายลมพา 'เธอ' มาในสวนตามที่ฝันของพวกเรากัน - สวัสดี
